Özetle
AOC Q2778VQE, profesyonel kesim için hazırlanmış, ofiste veya ev çalışma odalarında rahatlıkla kullanılabilecek bir model. Görüntü kalitesiyle beğendiğimiz monitör, tasarımıyla daha şık olabilirmiş. 2K çözünürlüğünde bir monitör arayanlar AOC Q2778VQE'yi yakından inceleyebilirler.

Kimler Almalı
2K çözünürlüğünde bir monitör arayanlar AOC Q2778VQE'yi yakından inceleyebilirler.

Son dönemde 2K ve 4K çözünürlüğündeki monitörler yaygınlığını arttırmaya ve kullanıcıların masalarını süslemeye başladı. Bu bağlamda seçeneklerin çoğaldığını görmek kullanıcılara satın alma aşamasında kolaylık sağlıyor. AOC'nin profesyonel monitör serisinde yer verdiği AOC Q2778VQE modeli de bu ürünlerden biri olarak dikkat çekiyor. 2K çözünürlüğü sunan model, özellikle profesyonel kullanıcıların tercih edecekleri yapıda.

2K çözünürlük


2K çözünürlük sağlayan AOC Q2778VQE, 27 inç boyutunda bir ekranın sahibi. Profesyonel kesimde kullanıma sunulan monitör, parlak piyano renkli tasarımla geliyor. Hemen monitörün tasarımına bakalım.

AOC Q2778VQE, daire biçimli bir stant sahibi. Üzerinde yükselen 27 inç ekranın arkasında bağlantıları bir arada görüyoruz. Burada HDMI, DVI, DisplayPort ve D-Sub girişlerinden birer tane bulunuyor. Bu sayede dilediğiniz bağlantı girişini kullanabiliyorsunuz.

Arka yüzeyi mat malzemeyle kaplı olan monitörün esnek kullanıma ilişkin AOC'nin diğer modellerinde gördüğümüzün aksine sınırlamaları mevcut. Zira ekranı öne ve arkaya doğru eğebiliyorsunuz, ancak ekranı pivot moduna alamıyor ve çevresinde döndüremiyorsunuz.

Q2778VQE'nin menü butonları ekranın sağ alt köşesinde bulunuyor. Kullanımı kolay olan menü, arabirimde bizlere Türkçe dil seçeneği sunmuyor. Öte yandan menü butonlarını da kaba bulduğumuzu da belirtelim.

Kaliteli görüntü


AOC Q2778VQE, görüntü anlamında başarılı bir monitör. Zira 2K çözünürlük sunmasıyla zaten baştan ilgi uyandıran monitör, öte yandan görüntü kalitesiyle de beklentiyi karşılıyor. 1 ms tepki süresi, 350 kandela parlaklığı, 80M:1 dinamik kontrast oranı gibi teknik bilgileri ışığında maksimum 2560x1440 piksel çözünürlük sunan monitör, böylece ofislerde kullanılabileceği gibi ev çalışma odaları için de uygun. Öte yandan boş zamanlarında oyun oynamak isteyenler de görüntü kalitesinden memnun kalacaklardır, fakat AOC Q2778VQE'nin üzerinde bir hoparlör bulunmadığını da söyleyelim.

TN panele sahip olan monitör, IPS panelin sunduğu kadar geniş açı sunmasa da 170 ila 160 derecelere ulaşabiliyor. TN panele sahip olmasıyla farkı düşük tepki süresinde yaratan monitör, EnergyStar 6.0 standardını da gözetiyor. Eco mod ve e-Saver özelliklerinin sahibi olan monitör, çalışma noktasında 45 watt, bekleme konumunda ise 0.5 watt tüketiyor.